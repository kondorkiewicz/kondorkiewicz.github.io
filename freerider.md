---
layout: page
title: Freerider
subtitle: Czyli o tym, jak przeszedłem El Capitana klasycznie
bigimg: /img/freerider.jpg
use-site-title: true
---
Obudziła mnie głośna rozmowa. Dwóch mężczyzn musiało siedzieć bardzo blisko mojego namiotu, bo słyszałem ich bardzo wyraźnie:
	- Skoro już jesteś w Yosemitach, to czym planujesz się zająć? Boulderingiem, wspinaniem z liną, czy może big wallem? - zapytał jeden.
	- Myślałem o big wallu, ale nie mam liny, więc chyba zacznę od boulderingu – wyjaśnił drugi.
	Może się to wydawać niewiarygodne, ale w Dolinie nie było niczym nadzwyczajnym. Na budce rangera na Camp 4 wisi tablica ogłoszeń, która pełni funkcję „blah blah car’a”, „allegro” i wspinaczkowego „facebooka”. Typowe ogłoszenie w ostatniej kategorii składa się z listy sprzętu, który ogłoszeniodawca posiada, stopnia trudności w którym rzekomo swobodnie się porusza, listy celów, kóre go interesują oraz numeru pola namiotowego i koloru namiotu, w którym można go znaleźć. 
	Znalazłem się w miejscu, które zaprzeczało wszystkiemu, czego uczono mnie do tej pory o wspinaniu. Że doświadczenie buduje się pomału, krok po kroku, że wiedzę trzeba przyswajać od bardziej doświadczonych kolegów, a najlepiej od instruktorów i próbować nowych rzeczy dopiero wtedy, kiedy doświadczenie nam na to pozwoli. Instynktownie zawsze czułem, że to nieprawda. Bo jak to z każdą rzeczą w życiu bywa – nigdy nie ma odpowiedniego momentu.
	Nie był odpowiednim momentem dzień, w którym postanowiłem przejść jedną z najtrudniejszych dróg w Alpach. Po pierwsze nigdy wcześniej w Alpach nie byłem, nie widziałem na żywo szczeliny lodowcowej i nie osadzałem własnej asekuracji. Trzy razy wjeżdżaliśmy kolejką na lodowiec (raz od złej strony) i cztery razy wchodziliśmy w ścianę, za każdym razem dochodząc trochę wyżej. Czwartego dnia stanęliśmy na szczycie po zrobieniu drogi.  Już po wszystkim dowiedziałem się, że bardziej doświadczeni koledzy przewidywali, że „prędziej się zajebiemy, niż zrobimy tę drogę.”
	Maciek nie pochwalał tego, że przyjechałem do Doliny za swoje ostatnie oszczędności. Nie mógł zrozumieć, jak mogę nie mieć odłożonych pieniędzy na awaryjną sytuację, na przykład pobyt w amerykańskim szpitalu. Marszczył się tylko i kiwał głową, gdy opisałem mu swoją dietę, która składała się z rzeczy najtańszych, a nie tych, które najlepiej mi służyły. Ale przecież gdybym czekał na odpowiedni moment, w tym wypadku ten mierzony ilością pieniędzy na koncie, to kto wie kiedy albo czy w ogóle bym się tu znalazł.
	Nigdy nie chciałem jechać do Stanów. Amerykańska kultura wydawała mi się płytka. Od zawsze bardziej interesowała mnie ludzka niedola i cierpienie, a do moich ulubionych autorów do dziś należą Dostojewski i Tołstoj. Ale także odkąd pamiętam ciągnęło mnie do wielkiej przygody i czułem, że mogę spełnić to marzenie zostając alpinistą. A dolina Yosemite, ze swoimi granitowymi ścianami dochodzącymi do 1000 metrów wysokości jest najlepszym miejscem, żeby spróbować swoich sił w sprzyjających okolicznościach kalifornijskiej pogody. W dalszym ciągu jednak traktowałem to jako krok do celu, a nie cel sam w sobie. Mój kolega przekonywał mnie, że zakocham się w Stanach, że tam wszystko jest inne, niż w Europie. Byłem sceptyczny, „co konkretnie jest inne?”, pytałem. „No nie wiem,” - odpowiedział, a ja widziałem, że chce mi przekazać coś bardzo ważnego, ale nie potrafi ubrać tego w słowa - „ludzie są inni, klamki są inne, wszystko jest inne!” „Klamki są inne?!” - nie potrafiłem zrozumieć. Ale teraz już wiem co miał na myśli – tam wszystko jest inne. 
	Drogę wspinaczkową pokonuje się startując z ziemi i kontynuując wspinaczkę aż do szczytu. I tak też zacząłem swoją przygodę z Freeriderem. Freerider jest najłatwiejszą klasyczną drogą pokonującą główne spiętrzenie El Capitana. Składa się z 33 wyciągów (odcinków) i żeby uznać klasyczne przejście całej drogi, trzeba każdy z tych odcinków przejść bez odpadnięcia, poruszając się tylko przy użyciu siły własnego ciała. Niedozwolone jest odpoczywanie czy podciąganie się na zakładanych przez siebie lub zainstalowanych na stałe punktach asekuracyjnych. Moim celem było klasyczne przejście tej drogi, co nie udało się dotąd żadnemu Polakowi. Pierwsze 10 wyciągów drogi rozpoznałem jeszcze zanim Maciek przyjechał do Doliny. Ale główne trudności drogi są znacznie wyżej. 20 wyciąg, to owiany sławą, 40 metrowy Monster Offwidth. 
	Offwidth jest jedną z najgorszych wspinaczkowych formacji. Jest to rysa o szerokości mniej więcej dwóch pięści. Zbyt wąska, żeby się do niej wcisnąć, jak do komina i zbyt szeroka na wszelkie inne techiki klinowania. Człowiek wkłada do niej jedną z rąk aż po bark i nogę aż po biodro i przesuwa do góry raz rękę, rozpierając między jej ścianami stopę i kolano, raz nogę, napierając dłonią i łokciem. Technika ta jest niezwykle wyczerpująca fizycznie i powoduje liczne obtarcia. Nie ma nic wspólnego z „normalną” techniką wspinaczkową, gdzie wspinacz z gracją porusza się używając do tego czubków butów i palców u rąk.
	Nie mając doświadczenia we wspinaniu się w tego typu formacji, postanowiłem, że zanim wejdę w ścianę z zamiarem przejścia całej drogi, muszę najpierw spróbować Monster Offwidtha. Ale ten znajduje się kilkaset metrów nad ziemią, mniej więcej w połowie wysokości El Capitana. Freerider nie jest idealnie prostą linią, ale kluczy raz w prawo, raz w lewo, a miejscami nawet w dół i znowu do góry w poszukiwaniu najłatwiejszego przejścia ściany. Od znajomych Polaków, którzy także planowali przejście tej drogi, dowiedzieliśmy się, że kilkadziesiąt metrów po lewej od startu drogi zamontowane są na stałe liny poręczowe, którymi można podejść pod 12 wyciąg drogi na tak zwane Heart Ledges - proste jak stół i szerokie półki pod przepiękną formacją w kształcie ogromnego serca.  Zaplanowaliśmy, że podejdziemy linami na Heart Ledges i będziemy kontynuować wspinaczkę drogą aż do Monster Offwidtha, którego spróbuję, po czym zjedziemy na ziemię. Ale dolina Yosemite to jedno z najbardziej popularnych miejsc wspinaczkowych na Ziemi, El Capitan to największy i najbardziej pożądany cel w Dolinie, a Freerider to najłatwiejsza droga prowadząca na szczyt. Co więcej, wspinacze klasyczni stanowią w Yosemitach zdecydowaną mniejszość, a większość wspinaczek odbywa się tam przy użyciu techniki hakowej. Przejście danego odcinka techniką hakową zajmuje znacznie więcej czasu, niż przejście tego samego miejsca klasycznie. Wspinacz hakowy musi założyć solidny punkt asekuracyjny, zawisnąć w nim, znaleźć miejsce na kolejny punkt, znowu w nim zawisnąć i powtarzać tę operację aż do końca wyciągu. Dokładnie jeden wyciąg dzielił nas od Monster Offwidtha, kiedy spotkaliśmy zespół wspinaczy hakowych, tzw. „strażaków". Jeden z nich był mniej więcej w jednej trzeciej wyciągu. Na niebie nie było ani jednej chmury, słońce świeciło prosto w ścianę i tego dnia, co jest rzadkością, w ogóle nie wiało. Byłem zdeterminowany, żeby poczekać, aż zespół skończy wyciąg, ale im dłużej obserwowaliśmy postępy „strażaków“, tym nasze morale były coraz mniejsze. Przewidywałem, że wyciąg, który przeszedłbym w 15 minut, zajmie im jeszcze co najmniej 1,5 godziny. Wzięliśmy ze sobą tylko jedną butelką wody, którą wypiliśmy jeszcze na Heart Ledges. Trafiliśmy na wyjątkowo niedoświadczony zespół, bo postępy były prawie niezauważalne. Po godzinie zrozumieliśmy, że dalsze czekanie nie ma sensu i zjechaliśmy na ziemię. 
	Na szczyt El Capitana można także dojść na około wygodną ścieżką. Taka turystyczna wycieczka zajmuje kilka godzin. Jest też skrót preferowany przez wspinaczy, który wymaga jednak podejścia 200 metrów po linach poręczowych. Przejścia jednej z najtrudniejszych dróg klasycznych na El Capitanie - słynnego The Nose - odbywały się po wcześniejszym rozpoznawaniu najtrudniejszych wyciągów od góry. Jest to uchybienie w stylu przejścia, nazywane przez niektórych „nieetycznym“. Ja wolę rezerwować to słowo dla cięższych wspinaczkowych przewinień takich jak ingerowanie w rzeźbę skały (wykuwanie chwytów), czy dobijanie punktów asekuracyjnych na pokonanej już wcześniej drodze lub wytyczanie nowych dróg z naruszeniem zasad obowiązujących w danym rejonie wspinaczkowym, czyli działań, które uniemożliwiają innym wspinaczom przejście drogi w stanie, w którym droga znajdowała się przed naszym przejściem. Ocenę stylu przejścia zaliczam do kategorii „estetycznej“ nie „etycznej“. Niemniej jednak rozpoznawanie drogi od góry, czy zostawianie w ścianie depozytów obniża styl przejścia danej drogi. Z drugiej strony przejście drogi po wcześniejszym rozpoznaniu z góry, czy z użyciem zostawionych w ścianie depozytów nie narusza definicji przejścia klasycznego. Można się spierać, czy lepszym stylowo przejściem jest przejście bez rozpoznania z góry, ale ze zjeżdżaniem na ziemię i odpoczywaniem w namiocie i ponownym wejściem w drogę do osiągniętego wcześniej punktu po linach poręczowych, czy też przejście po rozpoznaniu z góry i zostawieniu depozytów, ale bez zjeżdżania na ziemię. Ale bezspornym pozostaje fakt, że najlepszym stylowo przejściem jest pokonanie drogi od dołu do góry, bez rozpoznawania drogi ze zjazdu i bez zjeżdżania na ziemię, tylko przy użyciu zapasów wziętych ze sobą w ścianę. 
	Decyzję o wejściu na szczyt El Capitana na około i zjechaniu drogą w celu jej rozpoznania i pozostawienia depozytów podjąłem świadomie. Wiedziałem, że obniży to styl mojego przejścia, ale jednocześnie, biorąc pod uwagę swoje doświadczenie, wiedziałem, że znacznie zwiększy moje szanse na klasyczne przejście Freeridera. 		

Pod ścianą stały już trzy zespoły. Spóźniliśmy się. “Trzeba będzie przełożyć wspinaczkę na jutro i wstać jeszcze wcześniej” - pomyślałem, ale wtedy odezwał się Maciek - “I know it’s kind of lame...” - zwrócił się do mężczyzny, który stał najbliżej ściany i zakładał uprząż - “ale czy nie bylibyście w stanie nas przepuścić? Idziecie na Freeblasta (pierwsze 10 wyciągów Freeridera), prawda?” Mężczyzna się skrzywił i potwierdził skinieniem głowy. “No właśnie” - kontynuował Maciek - “a Konrad chce zrobić Freeridera klasycznie i musimy dzisiaj dotrzeć na El Cap Spire (21 wyciąg)”. Mężczyzna milczał przez krótką chwilę, a później wskazał na nasz wór transportowy i powiedział - “ale wy musicie jeszcze holować”. Maciek uśmiechnął się szeroko i pokręcił głową - “będę z tym małpował”. Mężczyzna znowu chwilę pomilczał, ale jego twarz rozjaśnił delikatny uśmiech. “Is he fast?” - wskazał na mnie. “Oh, he’s fast...” - stanowczo stwierdził Maciek. Pociągnąłem go lekko za ramię i szepnąłem mu do ucha - “Maciek, ale ja się jeszcze muszę iść wysrać..."Mina lekko mu zrzedła, ale rzucił krótkie - “to idź”. Kiedy załatwiałem swoją potrzebę, pomyślałem znowu, że na pewno nie będzie się chciało im czekać i że będziemy musieli jutro wstać wcześniej i przyjść pod ścianę jako pierwsi. Ale kiedy wróciłem, wszyscy spokojnie czekali. Starałem się szpeić najszybciej, jak tylko potrafiłem i wszedłem w ścianę mocno zestresowany. Wspinałem się szybko, ale bez pełnej kontroli, trzęsły mi się nogi i prawie spadłem w połowie pierwszego wyciągu. Z ogromną ulgą doszedłem do stanowiska i przywiązałem linę, po której miał podchodzić Maciek. Równocześnie z nim w ścianę wszedł kolejny zespół. Mimo ogromnego ciężaru Maciek poruszał się szybciej, ale gdy był już prawie przy mnie , okazało się, że niżej zaklinowała się lina. Szarpał ją przez dłuższą chwilę, ale nic to nie dało. Musiał zjechać niżej i podejść jeszcze raz. Kiedy startowałem w drugi wyciąg, do Maćka doszedł mężczyzna z pierwszego zespołu. Ale mnie wspinało się coraz lepiej. Z każdym ruchem nabierałem większej pewności siebie. Asekurację osadzałem tylko tam, gdzie było to absolutnie konieczne i rytmicznie poruszałem się do góry. Z każdym wyciągiem odległość między nami a kolejnym zespołem rosła. Kiedy dotarliśmy na Mamucie Tarasy, kończąc tym samym Freeblasta, dzieliło nas już kilka długości liny. 
	Żeby przejść drogę klasycznie, należy przejść każdy z jej wyciągów bez odpadnięcia, korzystając tylko z siły własnego ciała. Ale autorzy Freeridera w poszukiwaniu najłatwiejszego sposobu przejścia ściany musieli zjechać na Heart Ledges, później podejść na Lung Ledge, znowu zjechać i strawersować do Hollow Flake’a, który wyprowadza na kolejną szeroką półkę. Żeby wypełnić definicję stylu klasycznego, każdym z tych odcinków, który zazwyczaj w takich sytuacjach pokonuje się zjazdem na linie, należało zewspinać się w dół. Przed pobytem w Yosemitach nie przyszłoby mi do głowy, że zrobię kiedyś jakiś wyciąg on-sightem, w dół i na wędkę.   
	Będąc już na Heart Ledges dostrzegłem zespół wspinający się Hollow Flake’iem. Musieli nocować w ścianie. “Będziemy mieli towarzystwo” - pomyślałem. Hollow Flake jest ogromną odstrzeloną płytą, która na dole jest zrośnięta ze ścianą i rozszerza się ku górze, mniej więcej w połowie tworząc szeroki komin. Od tamtego miejsca założenie asekuracji jest niemożliwe. Poprzednie stanowisko znajduje się po prawej stronie, na tej właśnie wysokości. Po raz pierwszy wspiąłem się Hollow Flake’iem podczas naszego drugiego pobytu w ścianie El Capitana, po wymałpowaniu po linach poręczowych na Heart Ledges. Przygotowując się do tej wspinaczki doznałem dziwnej rzeczy, którą chyba można zaliczyć do zjawiska zwanego w psychologii “tunnel channeling”. Czytając przewodnik, musiałem być rozkojarzony, bo do dziś zadziwia mnie fakt, że dysponując dość dobrą znajomością języka angielskiego nie zrozumiałem co było tam napisane. Mój mózg zafiksował się na jednym, małym fragmencie - asekuracja jest niemożliwa. Nie dotarło do mnie, że asekuracja jest niemożliwa dopiero od połowy Hollow Flake’a. Wyposażony w tą niepełną informację wszedłem w wyciąg z pustą uprzężą, bez ani jednego frienda. Pierwszy fragment wyciągu biegnie w dół, kilkunastometrową rysą. Asekurant znajduje się nad wspinaczem, więc wspinaczka odbywa się na wędkę. Później trzeba zrobić czujny trawers do Hollow Flake’a i wspinać się nim przez kilkadziesiąt metrów, aż do kolejnej wygodnej półki. Wspinając się Hollow Flake’iem i będac pozbawionym asekuracji, groził mi bardzo niebezpieczny lot z wahadłem zakończony uderzeniem w prostopadłą ścianę. Stałem w wygodnym miejscu, obok szczeliny, w której mógłbym założyć asekurację i zrozumiałem swój błąd. Ale wycofanie się nie przyszło mi do głowy. W końcu ten wyciąg nie należy do trudnych. W tamtym momencie do mojego tragicznego położenia dołożyłem kolejny fakt. Pokonałem już w Yosemitach kilka długich i wymagających dróg, ale moje doświadczenie w poruszaniu się w typowo granitowych formacjach było ciągle niewielkie. Nie ufałem tarciu tego specyficznego granitu i myśl o rozpieraczce w kominie napawała mnie strachem. Zacząłem się wspinać techniką Dulfra, zwaną po angielsku “laybackiem”. Ręce przesuwałem po krawędzi rysy, a nogami napierałem na przeciwległą ścianę. Rysa była obła i dodatkowy problem polegał na tym, że rozszerzała się ku górze, więc odległość między chwytami a stopniami ciągle rosła. W pewnym momencie znalazłem się w typowym “laybacku” - moje ciało wisiało niemalże poziomo. Ręce były coraz bardziej spocone, ale utrzymywanie się w tej pozycji wymagało przykładania takiej siły, że magnezjowanie nie wchodziło w grę. Zrobiłem już w tej pozycji kilka ruchów, więc wycofanie się stało się tak samo ryzykowne, jak poruszanie się w górę. W tamtej chwili zacząłem dosłownie walczyć o życie. Umysł przestał analizować sytuację. Wyostrzyły się zmysły. Snop uwagi koncentrował się tylko na najważniejszych rzeczach - gdzie jest chwyt, gdzie stopień, ile siły przyłożyć. Miałem wrażenie, że to nie ja się wspinam, ale obserwuję siebie z boku. Ciężko w to uwierzyć, ale nie czułem strachu. Byłem wesoły. A raczej nie ja, tylko lewitujący obok mnie obserwator. Obok niego po ścianie poruszało się walczące o życie zwierzę, ufające tylko swojemu instynktowi.   
	Później internet obiegło moje zdjęcie uwieczniające tamten moment. Tom Evans, który to zdjęcie zrobił, powiedział mi później, że nigdy czegoś takiego nie widział. Wiele osób patrzyło pewnie na to zdjęcie z podziwem. Można odnieść wrażenie, że uwieczniony na nim wspinacz jest pewny swoich umiejętności, a ta wspinaczka go bawi. Ale tak naprawdę to zdjęcie jest dowodem tylko na to, jak łatwo jest pomylić odwagę z głupotą. 
	Dwa tygodnie później znajdowałem się znowu w tym samym miejscu, ale tym razem miałem obok siebie założonego frienda. Z półki kończącej wyciąg wychylały się trzy głowy z zaciekawieniem obserwujące moje poczyniania. “Pokaż im!” - krzyknął Maciek. Tym razem od razu wszedłem do komina i zapierając się plecami sprawnie przesuwałem się do góry. Było łatwo i bardzo szybko skończyłem wyciąg. Jedna z głów należała do naszego znajomego Włocha - Gianluci - który zjeżdżał samotnie Freeriderem, żeby rozpoznać drogę i zostawić depozyty, a dwie pozostałe należały do Jason’a i Jimmy’ego, amerykańskiego zespołu, który dostrzegłem wcześniej. Zamontowałem sprzęt do holowania i przejąłem wór transportowy od Maćka. Od tego momentu skończyła się katorga Maćka. Teraz po każdym wyciągu montowałem na sztywno linę, po której podchodził i holowałem nasz wór. Amerykanie się nie śpieszyli. Siedzieli spokojnie na wygodnej półce wyraźnie zadowoleni z tego gdzie są. My wręcz przeciwnie. Ja starałem się jak najszybciej wyciągnąć plecak, a Maciek bardzo szybko do mnie małpował. Planowaliśmy tego dnia zrobić jeszcze sześć wyciągów i zanocować na El Cap Spire - niesamowitej, ogromnej wieży odstrzelonej lekko od ściany. Wiedziałem, że pięć z tych wyciągów nie powinno sprawić mi kłopotów, ale czekał mnie jeszcze Monster Offwidth, którego nigdy wcześniej nie próbowałem i nie wiedziałem ile czasu będę na niego potrzebował, albo czy w ogóle jestem w stanie go przejść. Biegaliśmy po półce w tę i z powrotem, przenosząc sprzęt pod miejsce, z którego startował kolejny wyciąg. Nie asekurowaliśmy się, bo półka była szeroka i nawet nie przyszło nam to głowy. Gianluca siedział wpięty do poręczówki założonej tam przez Amerykanów i z niedowierzaniem patrzył, jak się uwijamy. Później powiedział nam, że kiedy zobaczył, jak dochodzę rozpieraczką do połowy kolejnego wyciągu bez asekuracji, to dotarło do niego, że nie jest jeszcze na tę drogę gotowy. 
	Staliśmy na tak zwanym Uchu, z którego zaczynał się Monster Offwidth. W wyminiętych przez nas Amerykanów wstąpiły nowe siły i zaczęli deptać nam po piętach. Żeby dotrzeć do Monstera, trzeba zejść lekko w dół po podchwytach z nogami na tarcie i wykonać trudny strzał do jego krawędzi, a później wejść do środka i poruszać się przez kolejne 40 metrów techniką “offwidthową”. Najefektywniejszą techniką asekuracji w takiej formacji jest wspinanie się na tak zwanej “smyczy”.  Jeden koniec taśmy przymocowany jest do największego frienda o numerze “6“ zaklinowanego w rysie, a drugi do uprzęży. Po wykonaniu kilku ruchów należy przesunąć frienda najwyżej jak się da i kontynować wspinaczkę, aż znajdzie się na wysokości oczu. Operację tę należy powtarzać aż do końca wyciągu. “Normalnego”, nowego, lub nie bardzo zużytego frienda przesuwa się z łatwością, ale ja takim nie dysponowałem. Ja miałem zakupionego przez E-bay’a frienda niewiadomego pochodzenia. Przy stole jadalnym na Camp 4 nie zdradzał swoim zachowaniem niczego szczególnego - zamykał się i otwierał, jak każdy normalny friend. Ale złośliwość przedmiotów martwych, ich dusza, objawia się dopiero wtedy, kiedy najbardziej ich potrzebujemy. Kiedy po raz pierwszy doszedłem do Monstera i osadziłem frienda, jeszcze nic nie wiedziałem o jego wrednej naturze ukształtowanej przez wydarzenia, których nigdy nie poznam. Trzymając się obiema rękami krawędzi rysy i stojąc nogami na jej przeciwległej ścianie doznałem paraliżu. Nie wiedziałem jak wejść do rysy. Przez moment przeleciało mi przez głowę, że mógłbym w takiej pozycji przejść cały wyciąg, ale szybko zrozumiałem, że nie mógłbym wtedy przesuwać frienda, poza tym nie starczyłoby mi na to sił. Powiedziałem do Maćka, żeby uważał, bo gdyby okazało się, że z jakichś powodów friend wypadnie, to czekałoby mnie nieprzyjemne wahadło pod stanowisko i zawisnąłem na “smyczy”. “Wszystko w porządku” - pomyślałem, kiedy okazało się, że friend spokojnie tkwi na swoim miejscu. Odpocząłem chwilę, po czym spróbowałem wejść do rysy. Nie sprawiło mi to kłopotu, a w dodatku prawa noga bardzo solidnie zaklinowała mi się w rysie i było mi wygodnie. Spróbowałem przesunąć się kawałek do góry i to też nie sprawiło mi najmniejszego problemu. “Maciek! Plaża! Przebiegnę se to!” - wykrzyknąłem do Maćka, nie zdając sobie sprawy z idiotyzmu, który właśnie opuścił moje usta. Maciek poinstruował mnie, żebym wpiął do frienda linę holowniczą i wycofał się po niej do stanowiska. Odpocząłem chwilę i wszedłem w wyciąg jeszcze raz. Sprawnie wszedłem do rysy, wpiąłem taśmę do frienda, przepiąłem z niego linę holowniczą do uprzęży i zacząłem się wspinać. 
	Przez cały, ponad miesięczmy wyjazd w Yosemity, ani razu nie użyłem plastra. Wspinacze używają plastra, żeby chronić skóre palców i dłoni, która zużywa się od klinowania w szczelinach. Ja wychodziłem z założenia, że, żeby nauczyć się poprawnie klinować, muszę to dosłownie poczuć na własnej skórze. Postanowiłem, że zacznę używać plastra dopiero wtedy, gdy rany na rękach nie pozwolą mi na dalszą naukę. Ale okazało się, że łagodny Yosemicki granit nie powodował u mnie żadnych poważniejszych otarć. Z tego powodu nie używałem plastra podczas przejścia Freeridera i z tego też powodu oraz z chęci nauczenia się wspinania w “offwidth’ach”, wszedłem w Monstera w krótkim rękawku, bez plastra na kostkach u nóg, czy ochraniaczy na kolana. Nie wiem, czy nauczyłem się wspinać “offwidth’ach”, ale wiem, że już nigdy bym tego nie powtórzył. Po tej wspinaczce ogromne, ropiejące rany na rękach będą mi się goić przez długie tygodnie. 
	Za drugim razem nie czułem się już jak na “plaży”. Friend zaczął pokazywać swoje humory, raz za razem któraś z krzywek nie chciała się odemknąć i nie przylegała do ściany albo ciężko mi było zewrzeć je spowrotem, żeby przesunąć go do góry. Do tego dołączyła się lina holownicza, która pałętała mi się przy nogach utrudniając klinowanie. Zaczęła się okrutna walka, która będzie trwała przez najbliższe półtorej godziny. Technikę poruszania się miałem opanowaną - trzeba konsekwentnie powtarzać te same ruchy, nie ma miejsca na innowacje, trzeba pamiętać, żeby zacząć przesuwać ręcę dopiero wtedy, kiedy prawa stopa boleśnie zaklinuje się w rysie. Każda próba odejścia od tego schematu czy złagodzenia bólu kończy się paniką i wrażeniem wypadania z rysy. Friend, natomiast, doprowadzał mnie do rozpaczy. Po kilkunastu przesunięciach nauczyłem się traktować go delikatnie i przestał się klinować, ale równocześnie ja straciłem do niego zaufanie. “Niech się dzieje co się chce” - myślałem - “byle to przejść, byle to przejść...” Na szczęście Monster ma w sobie dwa miejsca, w których można wygodnie stanąć i odpocząć. Koledzy, którzy obserwowali moje przejście z łąki pod El Capitanem powiedzieli mi później, że wspinałem się szybko, ale nieprawdopodobnie długo stałem w tych dwóch miejscach. Bo właśnie problem z tymi miejscami polega na dwóch rzeczach - po pierwsze, człowiek doznaje w nich obezwładniającej ulgi. Nic cię nie boli, możesz bez trudu oddychać, chcesz tam zostać. Po drugie, te dwa ponowne wejścia w rysę stanowią najtrudniejsze miejsca na drodze. Nad półkami skała się przewiesza i traci się oparcie na nogi. Kilkukrotnie startowałem z półki i spowrotem na nią wracałem. W końcu jednak udawło mi się znaleźć w sobie wystarczającą determinację, żeby zwalczyć ból i rozpacz i przesuwać się w górę. Została mi już jakaś jedna czwarta wyciągu, kiedy friend zaklinował się na tyle mocno, że nie byłem w stanie go ruszyć. “Friend się zaklinował!” - wykrzyczałem do Maćka ze łzami w oczach. “Zostaw go tam i idź dalej!” - odkrzyknął. Wpiąłem do niego linę, wypiąłem taśmę i znowu zacząłem mozolnie poruszać się w górę. Po chwili poczułem zapach moczu, a rysa zaczęła się delikatnie kłaść. Ręce kleiły mi się do skały, ale ja byłem szczęśliwy, od stanowiska dzieliło mnie już tylko kilka ruchów. 
	Jeszcze nigdy w życiu nie byłem tak zmęczony. Każdy, nawet najmniejszy ruch sprawiał mi ból. Ubranie kleiło się do ran pokrywających moje ciało. Myślałem, że to koniec, że dałem z siebie wszystko i kolejnego dnia nie będę w stanie się wspinać. Maciek przygotował kolację - na pierwsze danie zupkę chińską, a na drugie liofilizowany ryż z kurczakiem. Byliśmy w Alkowie, od El Cap Spire dzielił nas jeszcze jeden krótki wyciąg, ale znaleźliśmy dwa względnie płaskie miejsca i postanowiliśmy tam zostać. Po kolacji dotarli do nas Amerykanie. Wyglądali na bardzo zmęczonych i też mieli ochotę zostać w Alkowie, ale nie było już więcej miejsca, więc musieli wykrzesać z siebie jeszcze trochę siły i przy świetle czołówek zrobić jeszcze jeden wyciąg.
	Obudziliśmy się dopiero o 9. Czułem się jeszcze bardziej obolały niż poprzedniego dnia. Miałem nadzięję, że może mocna, fusiasta kawa sprawi cud i zachce mi się wspinać. Wiedziałem, że tego dnia, dwa wyciągi wyżej, czeka na mnie najtrudniejszy wyciąg drogi - The Boulder Problem - krawądkowy, techniczny i bardzo wymagający. Rozpoznałem ten wyciąg ze zjazdu i wtedy udało mi się zrobić wszystkie ruchy, ale byłem świeży, a teraz sięganie po menaszkę z kawą należało do rzeczy trudnych. Z El Cap Spire wychyliły się dwie głowy i wesoło nas pozdrowiły. Zapytali nas jaki mamy plan na dzisiaj. Odpowiedział im Maciek, ja byłem zbyt pochłonięty kontemplacją własnego, żałosnego stanu. Jak mógłbym cokolwiek planować, skoro nie wiedziałem nawet, czy będę wstanie zrobić choćby najłatwiejszy wyciąg. Maciek powiedział, że dojdziemy dzisiaj na The Round Table (8 wyciągów wyżej) i tam zanocujemy. Amerykanie z kolei powiedzieli, że to dobrze, bo oni chcą dojść tylko na The Block (4 wyciągi), a tam ciężko byłoby nam się pomieścić. Nie odezwałem się ani słowem. 
	Po zrobieniu dwóch wyciągów wyprowadzających pod The Boulder Problem pojawiła się we mnie iskierka nadziei - byłem w stanie się wspinać. Ale kiedy wszedłem w najtrudniejszy wyciąg i zacząłem sobie przypominać wymyślone wcześniej patenty, okazało się, że nie jestem w stanie ich powtórzyć. Raz za razem odciążałem linę i po kilku sekundach znowu na niej zawisałem. Wiedziałem, że zrobiłem te ruchy tym sposobem i to tylko pogłębiało moją rozpacz. Nie było szans, żebym to dzisiaj zrobił. Ale czy naprawdę? Przeszłość to przeszłość, a świat jest inny, niż był jeszcze dwa tygodnie temu. Ja jestem inny. Jestem w nowej sytuacji i tak też muszę się zachowywać, a nie szarpać się ze wspomnieniami. Zacząłem szukać nowych patentów. Po niecałej godzinie wymyśliłem optymalny dla siebie w tamtej chwili sposób na zrobienie każdego ruchu. Prawie wszystkie różniły się od tych z poprzedniego rozpoznania. 
	Zjechałem do Maćka i długo odpoczywałem zajadając się podróbkami Oreo i rodzynkami. Słońce świeciło prosto w ścianę i było bardzo ciepło. Za ciepło, jak na wspinanie się po maleńkich, śliskich krawądkach. Czekałem na odpowiedni moment. Nie wejść za szybko, nie odpoczywać za długo - odwieczny dylemat wspinacza. Nagle poczułem na twarzy podmuch chłodnego wiatru. Nie był silny, ale wiał jednostajnie. Teraz. Ubrałem buty, zrobiłem kilka głębokich wdechów i wszedłem w wyciąg. 
	Była dopiero 15. Leżałem zwinięty w kłębek, a Maciek siedział wygodnie oparty i zajadał się podróbkami Oreo. Byliśmy na The Block - półce określonej w przewodniku jako “ok bivy for 2“. W skali przewodnikowej biwaki, zaczynając od najgorszego, określane były przymiotnikiem “poor, ok, good albo great” i ilością osób których ten przymiotnik dotyczył. Po jakimś czasie odezwał się Maciek - “To co? Idziemy dalej?”. “Maciek” - odpowiedziałem - “ja już nigdzie dzisiaj nie idę”. Zrobił zdziwioną minę i powiedział - “Ale jak to? Mamy jeszcze tyle czasu, mieliśmy dzisiaj dojść na The Round Table.” “Wiem Maciek, ale jak sobie pomyślę, że mam się wspinać, to chce mi się rzygać... Wiem, że jeśli poleżę sobie do zmierzchu, a później prześpię noc, to kolejnego dnia będę wypoczęty i będę miał ochotę się wspinać. Teraz to nie ma sensu...” Maciek milczał przez chwilę, a później dodał - “Ale powiedzieliśmy Amerykanom, że mogą tu spać. Nie pomieścimy się tutaj wszyscy.” “Wiem, że tak im powiedziałeś, ale ja się stąd dzisiaj nie ruszam” - uciąłem. “Dobra, ale ty im o tym powiesz” - rzucił wyraźnie niezadowolony.
	Kiedy dotarli do nas Jason i Jimmy, przeprosiłem ich, powiedziałem, że wiem, że mieliśmy iść wyżej, ale że jestem zbyt zmęczony i nie jestem w stanie się dłużej wspinać. Przyjęli to ze zrozumieniem, ale widziałem lekkie zaniepokojenie w ich oczach, kiedy lustrowali półkę w poszukiwaniu miejsc zdolnych pomieścić cztery osoby. Na pierwszy rzut oka było widać, że najlepsze miejsca znajdują się na dole, gdzie półka była najbardziej pozioma. Jeszcze jedno znośne miejsce znajdowało się przy ścianie pod startem w kolejny wyciąg, ale jedna osoba musiała spać na dużej pochyłości. Powiedziałem im, że weźmiemy gorsze miejsca, bo zadeklarowaliśmy się rano, że nas tutaj nie będzie. Ale Amerykanie nie chcieli o tym słyszeć. Argumentowali, że mnie udało się zrobić do tego miejsca wszystkie wyciągi klasycznie, a ich nie przepuścił Teflon Corner. Jako osoba, która ciągle miała szanse na klasyczne przejście Freeridera, miałem dostać najlepsze miejsce. Jimmy’emu udało się skonstruować z liny rodzaj koszyka, który miał zabezpieczać go przed zsuwaniem się w dół. Gadaliśmy długo, poruszając najróżniejsze tematy i poczułem do naszych towarzyszy ogromną sympatię. Kiedy słońce zaczęło chować się za horyzontem przeleciało obok nas kilku base jumperów. W całej ścianie El Capitana zaczęły rozbrzmiewać głośne okrzyki - to wspinacze na innych biwakach pozdrawiali spadochroniarzy i siebie nawzajem. My też wydarliśmy się naśladując indiańskie okrzyki. Poczułem z nimi wszystkimi niezwykłą jedność. 
	W pewnym momencie Amerykanie zaczęli narzekać na odwodnienie. Sprawiali wrażenie, że pragnienie strasznie im dokucza, więc zaoferowaliśmy, że podzielimy się z nimi naszym skromnym zapasem. Wzięli po maleńkim łyczku i bardzo nam podziękowali. Ale po chwili znowu dało się usłyszeć - “I’m so dehydrated...” - mówił jeden. “I know, but we have to save it for tomorrow... We don’t have much left” - odparł drugi. Maciek zapytał ich jak dużo wody im zostało. Odpowiedzieli, że jeden galon (4 litry). Popatrzyliśmy na siebie z rozbawieniem. Nam zostały 2 litry. 
	Obudziliśmy się o 6 rano, wypiliśmy mocną, fusiastą kawę i zaczęliśmy się szpeić. Słońce jeszcze nie wychyliło się zza horyzontu, ale było już widać jego jasną łunę. Zaświeciłem czółówkę i oderwałem stopy od naszej biwakowej półki. Gdy tylko dotknąłem skały poczułem, że mam w sobie mnóstwo energii. Wspinałem się szybko i sprawnie, miałem wrażenie, że nic nie jest w stanie mnie zatrzymać. Ten nietrudny wyciąg pokonany w półmroku o 7 rano zapisze się w mojej pamięci jako jedna z najprzyjemniejszych chwil mojego życia. 
	Kiedy dotarłem na The Round Table zobaczyłem, że z kolejnego wyciągu zwisa lina poręczowa przymocowana do kilku friendów. Ktoś musiał zjechać z góry i zaporęczować górne wyciągi. Maciek był bardzo niezadowolony. Po jakimś czasie zauważyliśmy że na jej dolnym końcu podchodzi w naszym kierunku mężczyzna. Korzystał z małpy i gri-gri, zamiast używać do tego dużo efektywniejszej techniki podchodzenia na dwóch małpach. Wymieniliśmy z Maćkiem między sobą kilka krytycznych uwag na jego temat. Kiedy do nas doszedł, powiedzieliśmy mu, że zachował się nieładnie, za co nas przeprosił i obiecał, że zwiną swoje liny, gdy tylko dojdzie do nas jego kolega i zrobią kolejne wyciągi. Ale ja nie miałem ochoty dłużej czekać, więc wszedłem w wyciąg z zamiarem wymijania liny. W najtrudniejszym miejscu zakląłem głośno i ze złością kopnąłem linę, która pałętała mi się między nogami. Wtedy usłyszałem Maćka, który zwrócił się do mężczyzny - “W naszym kraju, to by cię zajebali za coś takiego...” Musiał zrobić skruszoną minę, bo Maciek dodał - “Może by cię nie zajebali... Ale ręce to by ci połamali napewno.”
	Na kolejnym stanowisku postanowiliśmy, że poczekamy aż nas miną, bo ich lina mogłaby utrudniać mi wspinanie, poza tym nie chcieliśmy czuć ich oddechów na plecach. Kiedy mijał nas drugi z mężczyzn postanowiłem być dla niego tak nieuprzejmie milczący, jak to tylko możliwe, ale rozbroiła mnie jego amerykańska otwartość i pochlebstwa dotyczące mojego wspinania, więc skończyło się na krótkim small-talku. Kolejny wyciąg zaczynał się trudnym miejscem w rysie na palce, a później przechodził w kolejny, łatwiejszy od Monstera, ale ciągle wymagający offwidth. Musiałem znowu rozdrapywać zaschnięte rany i współpracować z trzymającym mnie na smyczy humorzastym friendem. Mniej więcej w połowie wyciągu zauważyłem, że drugi z mężczyzn wisi uśmiechnięty na linie, obserwuje moją walkę i nie zamierza się stamtąd ruszać. “Are you gonna watch me, or what?!” - wykrzyczałem do niego poirytowany. “Yes, you’re doing great” - odparł beztrosko nie przestając się uśmiechać. “Man... I would prefer you not to...” - powiedziałem wyraźnie niezadowolony. Skinął i zaczął posłusznie podchodzić. 
	Zostały mi już tylko dwa łatwe wyciągi do szczytu. Poczułem ulgę. Zrobiłem to. Całe napięcie w momencie opuściło moje ciało. Stałem pod miejscem opisanym w przewodniku jako “crack in back” i wycenionym na niewinne 5.9. Był to bardzo wąski komin, w który należało się wcisnąć, a później wytrawersować z niego na płytę. Stanowczo wszedłem w komin z nadzieją, że zaraz będę miał to za sobą. Po kilku ruchach okazało się, że będę musiał dojść aż pod sam jego strop, gdzie komin był najwęższy i mój kask się tam nie zmieści, więc zszedłem spowrotem w dół i odwiesiłem kask na pierwszym friendzie. Przecisnąłem się do samej góry i spróbowałem przetrawersować, ale nie mogłem znaleźć żadnych stopni ani chwytów. Zaczęła mnie ogarniać irytacja. Znowu zszedłem, ale tym razem na sam dół i postanowiłem ominąć komin płytą. Były na niej okrągłe formacje naciekowe, tzw. “knobs”, ale po kilku ruchach stwierdziłem, że jest za trudno i nie ma możliwości zakładania asekuracji. Wróciłem spowrotem do komina. Przeciskałem się, próbowałem trawersować, ale nie przynosiło to żadnych efektów. Irytacja przerodziła się w rozpacz. Zacząłem uderzać ręką w skałę i wykrzykiwać - “Nie chcę tu być! Nie chcę tu być!” Wtedy dobiegły mnie uspokajające słowa Maćka i zdałem sobie sprawy ze swojego idiotycznego zachowania. Po chwili zauważyłem kreskę magnezji na krawędzi płyty, mniej więcej w połowie wysokości komina. Obniżyłem się, zrobiłem kilka ruchów w bok i sięgnąłem za krawędź. Klama. Zrobiłem. 
	
