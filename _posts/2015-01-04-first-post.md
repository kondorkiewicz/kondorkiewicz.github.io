---
layout: post
title: First post!
image: /img/hello_world.jpeg
tags: [random, exciting-stuff]
---

Macierzyństwo + wspinanie + praca = ?

Moja odpowiedź jest jednoznaczna - zmęczenie! To uczucie dominuje w życiu matki, która stara się łączyć opiekę nad dziećmi i nie rezygnować ze swojego hobby, a w pełnym wymiarze chodzi jeszcze do pracy.

Pierwszy miesiąc prób łączenia wszystkich życiowych ról to dla mnie nieustająca walka. Głównie z moją psychiką perfekcjonistki, która nie chciała odpuścić niczego. Wrzucanie na luz też do końca nie pomagało, bo pojawiała się tęsknota za wspinaniem (tą aktywność było odpuścić najłatwiej i najrozsądniej). 

Drugim wynikiem mojego równania jest nieustający brak czasu. Nie mam tu na myśli czasu na wieczorny seans, wyjście na imprezę czy odpoczynek. O tym od długiego czasu najczęściej po prostu nie myślę. Moim odpoczynkiem jest zasypianie z młodszym dzieckiem przed 21 :) Najtrudniej jest po pracy mieć odpowiednią ilość czasu na zabawę z dziećmi, a później jeszcze na trening.

 Moja tęsknota za dziećmi była jednak silniejsza niż potrzeba zrealizowania planu treningowego. Plan treningowy przez jakiś czas stał się nierealny i zaczął mnie dodatkowo dołować (cały czas zaległości!). Wolałam go na jakiś czas zamknąć i nie otwierać.

Po jakimś czasie (3 tygodni) stwierdziłam jednak, że brak wspinania powoduje, że nie jestem sobą. Spadek nastroju, częste rozdrażnienie i brak energii. Mimo, że czas na pogodzenia dwóch pozostałych aspektów życia wydawał się wystarczający, musiałam zacząć kombinować gdzie tu wcisnąć jeszcze jakiś trening. Najłatwiej było zacząć od treningów w domu, choć przy dwójce dzieci, które wolą żeby mama bawiła się z nimi niż wisiała na chwytotablicy, wcale nie jest to takie oczywiste ;) Czasami udało się zrobić 30min, czasami dłużej, a czasami w ogóle. Za to satysfakcja gdy w końcu pełen trening został zrealizowany - ogromna! Później z większą radością i energią! (tak wspinanie potrafi dodać energii a nie tylko odejmować) mogłam przejść do wykonywania pozostałych obowiązków. Właśnie ta satysfakcja i radość, a raczej jej brak nieustannie budziła we mnie potrzebę pójścia na trening. 

Na nowo odkryłam czystą radość z treningu niezależnie od tego jak bardzo spadła mi forma w porównaniu do wakacji i o ile koleżanki i koledzy są silniejsi ode mnie. Na razie utrzymuje się u mnie ten stan.  Obecnym celem jest wykorzystanie pozostałego mi czasu na trening w 100% i nie ważne czy robię go 2 czy 4 razy w tygodniu.

Już dawno (w trakcie swoich przerw od wspinania) odkryłam, że brak wspinania potrafi na nowo obudzić niczym niezmąconą frajdę ze wspinania nie związaną z wynikami sportowymi. Nie znaczy to jednak, że mam ochotę spędzić resztę swojego życia na wspinaniu rekreacyjnym. Świadomość, że stać mnie na więcej budzi we mnie sportowe zacięcie. Moim celem nie jest jednak bycie silniejszą niż kiedykolwiek. Podchodzę do tematu bardziej realistycznie :) Celem jest bycie w najlepszej formie jak tylko mogę przy obecnych zasobach czasowych i energetycznych.

C.d.n...
